<!DOCTYPE html>
<html>
	<head>
		<title>Codebeautify.org Text to HTML Converter</title>
	</head>
	<body>
		<p>अनुष्टुप् छन्दः - 
सत्याचार्यस्य गमने कदाचिन्मुक्ति दायकम् । 
काशीक्शेत्रं प्रति सह गौर्या मार्गे तु श्ङ्करम् ॥ 
 
अन्त्यवेषधरं दृष्ट्वा गच्छ गच्छेति चाब्रवीत् । 
शङ्करःसोऽपि चाण्डलस्तं पुनः प्राह श्ङ्करम् ॥ 
 
आर्या वृत्त - 
अन्नमयादन्नमयमथवा चैतन्यमेव चैतन्यात् । 
यतिवर दूरीकर्तुं वाञ्छसि किं ब्रूहि गच्छ गच्छेति । 
 
शार्दूल विक्रीडित छन्द - 
प्रत्यग्वस्तुनि निस्तरङ्गसहजानन्दावबोधाम्बुधौ 
विप्रोऽयं श्वपचोऽयमित्यपि महान्कोऽयं  विभेदभ्रमः । 
किं गङ्गाम्बुनि बिम्बितेऽम्बरमणौ चाण्डालवीथीपयः 
पूरे वाऽन्तरमस्ति काञ्चनघटीमृत्कुम्भयोर्वाऽम्बरे ॥ 
 
जाग्रत्स्वप्नसुषुप्तिषु स्फुटतरा या संविदुज्जृम्भते 
या ब्रह्मादिपिपीलिकान्ततनुषु प्रोता जगत्साक्षिणी । 
सैवाहं न च दृश्यवस्त्विति दृढप्रज्ञापि यस्यास्ति चे- 
च्चाण्डालोऽस्तु स तु द्विजोऽस्तु गुरुरित्येषा मनीषा मम ॥ १॥ 
 
ब्रह्मैवाहमिदं जगच्च सकलं चिन्मात्रविस्तारितं 
सर्वं चैतदविद्यया त्रिगुणयाऽशेषं मया कल्पितम् । 
इत्थं यस्य दृढा मतिः सुखतरे नित्ये परे निर्मले 
चाण्डालोऽस्तु स तु द्विजोऽस्तु गुरुरित्येषा मनीषा मम ॥ २॥ 
 
शश्वन्नश्वरमेव विश्वमखिलं निश्चित्य वाचा गुरो- 
र्नित्यं ब्रह्म निरन्तरं विमृशता निर्व्याजशान्तात्मना । 
भूतं भावि च दुष्कृतं प्रदहता संविन्मये पावके 
प्रारब्धाय समर्पितं स्ववपुरित्येषा मनीषा मम ॥ ३॥ 
 
या तिर्यङ्नरदेवताभिरहमित्यन्तः स्फुटा गृह्यते 
यद्भासा हृदयाक्षदेहविषया भान्ति स्वतोऽचेतनाः । 
तां भास्यैः पिहितार्कमण्डलनिभां स्फूर्तिं सदा भावय- 
न्योगी निर्वृतमानसो हि गुरुरित्येषा मनीषा मम ॥ ४॥ 
 
यत्सौख्याम्बुधिलेशलेशत इमे शक्रादयो निर्वृता 
यच्चित्ते नितरां प्रशान्तकलने लब्ध्वा मुनिर्निर्वृतः । 
यस्मिन्नित्यसुखाम्बुधौ गलितधीर्ब्रह्मैव न ब्रह्मविद् 
यः कश्चित्स सुरेन्द्रवन्दितपदो नूनं मनीषा मम ॥ ५॥ 
 
दासस्तेऽहं देहदृष्ट्याऽस्मि शंभो 
जातस्तेंऽशो जीवदृष्ट्या त्रिदृष्टे । 
सर्वस्याऽऽत्मन्नात्मदृष्ट्या त्वमेवे- 
त्येवं मे धीर्निश्चिता सर्वशास्त्रैः ॥  
 
॥ इति श्रीमच्छङ्करभगवतः कृतौ मनीषापञ्चकं सम्पूर्णम् ॥</p>
	</body>
</html>